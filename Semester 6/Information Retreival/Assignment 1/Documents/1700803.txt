<DOCNO>1700803</DOCNO>
<HL>فردجرم عائد ، نواز شریف ، مریم اور صفدر کا الزامات ماننے سے انکا ر</HL>
<AUTHOR>نوائے وقت</AUTHOR>
<DATELINE> Pakistan 2017-10-20 02:41:38+05</DATELINE>
<TEXT>اسلام آباد (نامہ نگار+ نوائے وقت رپورٹ+ نیوز ایجنسیاں) احتساب عدالت میں شریف خاندان کے خلاف نیب ریفرنسز میں سابق وزیر اعظم نواز شریف، مریم نواز اور کیپٹن (ر) صفدر پر فرد جرم عائد کردی گئی تاہم ملزمان نے صحت جرم سے انکار کردیا، نواز شریف پر دو ریفرنسز جبکہ مریم نواز اور کیپٹن صفدر پر لندن فلیٹس کے حوالے سے صرف ایک ریفرنس میں فرد جرم عائدکی گئی ہے، ایون فیلڈ ریفرنس میں نواز شریف، مریم نواز اور کیپٹن صفدر پر جبکہ العزیزیہ سٹیل ملز ریفرنس میں صرف نواز شریف پر فرد جرم عائد کی گئی۔ تاہم تیسرے فلیگ شپ ریفرنس میں نواز شریف پر فرد جرم عائد کرنے کی کارروائی عدالتی وقت ختم ہونے پر آج (جمعہ) تک موخر کردی گئی۔ دو ریفرنسز میں فرد جرم عائد ہونے کے بعد ان ریفرنسز کی باقاعدہ سماعت کا آغاز ہوگیا۔ جمعرات کو احتساب عدالت نے ٹرائل روکنے اور ریفرنسز یکجا کرنے کے لئے نواز شریف کی جانب سے دائر دو درخواستوں سمیت مریم اور کیپٹن صفدر کی طرف سے فرد جرم عائد نہ کرنے کی ایک درخواست بھی مسترد کر دی۔ ایون فیلڈ پراپرٹیز ریفرنس میں استغاثہ کی گواہ سکیورٹی اینڈ ایکسچینج کمشن کی افسر سدرہ منصورکو آئندہ سماعت پر 26اکتوبرکو طلب کرلیا گیا ہے۔ احتساب عدالت کے جج محمد بشیر نے شریف خاندان کے خلاف لندن فلیٹس، فلیگ شپ انوسٹمنٹ اور العزیزیہ سٹیل ملز ریفرنسز کی سماعت کی۔ اس دوران مریم نواز اور کیپٹن صفدر پیش ہوئے تاہم سابق وزیر اعظم نواز شریف ایک بار پھر غیر حاضررہے، عدالت میں پیشی کیلئے 9 وکلا اور 6 رہنمائوں کو داخلے کی اجازت دی گئی، عدالت پہنچنے والے رہنمائوں میں مریم اورنگزیب، عابد شیر علی، طارق فاطمی، طلال چوہدری، طارق فضل چوہدری، محسن شاہنواز رانجھا، مائزہ حمید، شیخ عنصر عزیز اور مصدق ملک شامل تھے۔ عدالت میں سماعت شروع ہوئی تو شریف خاندان کے وکیل امجد پرویز ملک ایڈووکیٹ نے ملزمان پر فرد جرم نہ عائد کرنے کی درخواست کرتے ہوئے موقف اپنایاکہ ابھی تک انہیں ریفرنس کا حصہ جے آئی ٹی رپورٹ کے والیم 10کی کاپی فراہم نہیں کی گئی اور نہ ہی گواہوں کے بیانات کی کاپیاں دی گئی ہیں اور ابھی تک نیب نے عبوری ریفرنس دائر کیا ہے اس لئے مریم نواز اور کیپٹن ریٹائرڈ صفدر پر فرد جرم عائد کرنے کی کارروائی موخر کی جائے۔ امجد پرویز نے مزید کہاکہ تین افراد کو شامل تفتیش کر کے بیانات ریکارڈ کیے گئے اورجب تک گواہوں کے بیانات کی کاپی اور والیوم 10فراہم نہیں کیا جاتا، فرد جرم عائد نہیں ہو سکتی، ڈپٹی پراسیکیوٹر جنرل نیب سردار مظفر عباسی نے کہاکہ جن افراد کے بیانات ریکارڈ کیے گئے وہ استغاثہ کے گواہوں کی فہرست میں شامل نہیں، ابھی ہم نے دیکھنا ہے کہ جن تین افراد کے بیانات کا ذکر کیا گیا انہیں ملزم بنانا ہے یا گواہ۔نیب پراسیکیوٹر نے کہاکہ سپریم کورٹ نے والیم 10کی کاپیاں کسی کو نہیں دیں اس والیم میں بیرون ملک تحقیقات کی تفصیلات ہیں تحقیقات مکمل ہونگی تو کاپیاں فراہم کردی جائیں گی۔ پراسیکیوٹر کا کہنا تھا کہ جاوید کیانی نے جعلی غیر ملکی اکائونٹس کھولے اور رقوم منتقل کیں انکے خلاف شواہد کا جائزہ لیاجارہا ہے پراسکیوٹرکا کہنا تھا کہ سعید احمد نے غیر ملکی اکائونٹس منی لانڈرنگ کیلئے استعمال کئے اس ضمن میں تحقیقات جاری ہیں اور سعید احمد کا کردار واضح نہیں۔ امجد پرویز ملک نے کہاکہ نیب آرڈیننس کے تحت ملزمان کو تمام دستاویزات کی کاپیاں فراہم کرنا ضروری ہے جس پر پراسیکیوٹر نے کہا کہ ملزمان کی اس قسم کی درخواستیں ہائیکورٹ سے مسترد ہوچکی ہیں اور آج یہ چاہ رہے ہیں کہ فرد جرم عائد نہ ہو، دوران سماعت سابق وزیراعظم نوازشریف کی وکیل نے احتساب عدالت کا ٹرائل روکنے کے لئے متفرق درخواست دائر کردی جسمیں موقف اختیار کیا گیا ہے کہ جب تک سپریم کورٹ سے تینوں ریفرنسز یکجا کرنے کی درخواست کا فیصلہ نہ آجائے اس وقت تک کارروائی روکی جائے۔ سابق وزیراعظم کی جانب سے درخواست وکیل خواجہ حارث کی جونیئر وکیل مومنہ طارق نے دائر کی، درخواست میں موقف اختیار کیا گیا ہے کہ جب تک سپریم کورٹ سے تینوں ریفرنسز یکجا کرنے کی درخواست کا فیصلہ نہ آجائے اس وقت تک کارروائی روکی جائے۔ یاد رہے کہ تیرہ اکتوبر کو سابق وزیراعظم نے نیب ریفرنس کے خلاف سپریم کورٹ آف پاکستان سے رجوع کیا تھا، درخواست میں تین ریفرنسز کو ایک ہی ریفرنسز میں بدلنے کی استدعا کی گئی تھی تاہم عدالت نے درخواست مسترد کر دی۔ شریف خاندان کیخلاف نیب ریفرنسز پر سابق وزیراعظم نے درخواست وکیل سعد ہاشمی کے ذریعے دائر کی جس میں موقف اختیار کیا گیا ہے کہ نیب نے مختلف اثاثوں پراحتساب عدالت میں تین ریفرنسز دائر کئے جبکہ نیب سیکشن نو کی ذیلی شق پانچ کے تحت اثاثے جتنے بھی ہوں ریفرنسزایک فائل ہوتا ہے۔ نیب کو حکم دیا جائے کہ تین ریفرنسز کو ایک ریفرنس میں بدلا جائے اور جب تک اس درخواست پرفیصلہ نہیں ہو جاتا احتساب عدالت کی کارروائی روکی جائے۔اس دوران عدالت نے فرد جرم عائد نہ کرنے کے حوالے سے فیصلہ محفوظ کرتے ہوئے سماعت میں مختصر وقفہ کردیا ۔وقفہ کے بعد سماعت دوبارہ شروع ہوئی تو سابق وزیراعظم کی طرف سے کارروائی روکنے کیلئے دائر کی گئی درخواست پر ان کی وکیل عائشہ حامد نے دلائل دیتے ہوئے کہاکہ نیب پراسیکیوٹرنیب کا بطورگواہ بشارت سمیت تین گواہان کا بیان ریکارڈ کرچکی ہے، اورگواہان کے بیان کی کاپی ہمیں فراہم نہیں کی جا رہی، ان کا کہنا تھا کہ ناجائز اثاثہ جات کے حوالے سے شواہد غیر متعلقہ ہیںنواز شریف اور ان کے بچوں پر الزامات لگائے گئے لیکن ان کی وضاحت نہیں کی گئی صرف ایک دفعہ لگائی گئی ہے تو ریفرنس بھِی ایک ہونا چاہئے، ایک دفعہ پر تین ریفرنسز بنانا غلط بات ہے۔ معاون وکیل کا کہنا تھاکہ فلیگ شپ انویسٹمنٹ، عزیزیہ اسٹیل ملز اور ایون فیلڈ ریفرنس میں الزمات کی درست وضاحت نہیں کی گئی ایک دفعہ پر تین ریفرنسز بنانا غلط بات ہے،فلیگ شپ اور عزیزیہ ریفرنسز میں جو الزامات لگائے گئے ہیں وہ ایک ہی طرح کے ہیں، معاون وکیل نے کہاکہ ایک الزام کا الگ الگ ٹرائل نہیں ہوسکتا، کیونکہ تینوں ریفرنسز کے گواہ بھی مشترک ہیں۔ عائشہ حامدنے کہاکہ جائیداد تعداد میں کتنی ہی کیوں نہ ہو ریفرنس ایک ہی دائر ہوتا ہے یہ بات اہم نہیں جائیداد ایک ہے یا ایک سو جبکہ یہ بات بھی اہم نہیں کہ جائیداد پاکستان میں ہے یا سعودی عرب میں۔ عائشہ حامدنے مزید کہاکہ فلیگ شپ اور عزیزیہ ریفرنس کا موازانہ کرنا ضروری ہے کیونکہ فلیگ شپ ریفرنس میں الزام ہے کہ نوازشریف نے بے نامی دار کے نام پر کرپشن کی،تمام ریفرنسز میں الزامات ایک جیسے ہیں، دونوں ریفرنسز میں فرق صرف نام کا ہے، عائشہ حامدکا کہنا تھا کہ تمام ریفرنسز کا انحصار ایک جیسی دستاویزات پر ہے، عائشہ حامدریفرنسز میں الزام اور ملزمان بھی ایک ہیں جبکہ ریفرنسز میں چیزوں کو بار بار پیش کیا گیا، انہوں نے دلائل جاری رکھتے ہوئے کہا کہ اگر وجہ جیوگرافی ہے تو پھر فلیگ شپ اور لندن فلیٹس کا الگ ریفرنس ہونا چاہئے۔ عائشہ حامدنے کہاکہ سپریم کورٹ کے فیصلے میں ایک ریفرنس دائر کرنے کا لکھا گیا ہے۔ نیب پراسیکوٹر نے کہاکہ یہ کس قانون کے تحت حکم امتناع مانگ رہے ہیں؟ سپریم کورٹ نے کہا 6 ہفتوں میں ریفرنس تیار کرکے دائر کریں، سپریم کورٹ نے ریفرنسز دائر کرنے کا کہا گیا، عدالتی فیصلے میں واضح ہدایات دی گئی ہیں، نیب پراسیکوٹرکا کہنا تھا کہ 184تھری کی درخواست سپریم کورٹ دیکھے گی جبکہ ان کی درخواست پرسپریم کورٹ نے کوئی حکم امتناع نہیں دیا، نیب پراسیکوٹر نیب نے نوازشریف کی حکم امتناع کی درخواست خارج کرنے کی استدعا کردی اور کہاکہ تینوںملزمان پر فرد جرم عائد کی جائے۔ نیب پروسیکیوٹر نے موقف اپنایا کہ وہ عدالت کا قیمتی وقت ضائع نہیں کرنا چاہتے کیونکہ سپریم کورٹ نے واضح ہدایات دیں کہ ریفرنسز پر فیصلہ کیا جائے۔ احتساب عدالت نے نواز شریف کی طرف سے ٹرائل روکنے جبکہ مریم نواز اور کیپٹن (ر) صفدرکی طرف سے فرد جرم عائد نہ کرنے کی درخواستیں مسترد کیں تو اسی دوران شریف خاندان کی جانب سے بالکل اسی نوعیت کی تیسری درخواست دائر کردی گئی جس نوعیت کی درخواست سپریم کورٹ میں دائر کی گئی تھی تاہم عدالت عظمی نے ابھی تک اس درخواست پر سماعت نہیں کی جس میں موقف اختیار کیا گیا ہے کہ نیب نے مختلف اثاثوں پراحتساب عدالت میں تین ریفرنسز دائر کئے جبکہ نیب سیکشن نو کی ذیلی شق پانچ کے تحت اثاثے جتنے بھی ہوں ریفرنسزایک فائل ہوتا ہے۔ وقفے کے بعد دوبارہ سماعت کا آغاز ہوا تو نواز شریف کی وکیل عائشہ حامد نے دوبارہ دلائل دیتے ہوئے کہاکہ ایک ہی الزام کے تحت الگ الگ ٹرائل نہیں کیا جا سکتا۔ نواز شریف کی جانب سے تین ریفرنسز کو یکجا کرنے کی درخواست بھی مسترد کردی۔ عدالت نے ایون فیلڈ ریفرنس میں میاں نواز شریف کے نمائندے ظافر خان کو کھڑا کرکے نواز شریف، مریم نواز اور کیپٹن (ر) صفدر پر فرد جرم عائد کی۔ فاضل جج نے تینوں ملزمان پر الزامات پڑھ کر سنائے۔ فرد جرم میں کہا گیا تھا کہ ملزمان لندن فلیٹس کی خریداری کے ذرائع بتانے میں ناکام رہے جبکہ نواز شریف کے نمائندے ظافر خان کی موجودگی میں فرد جرم عائد کی گئی۔ ظافر خان نے نواز شریف کی جانب سے صحت جرم سے انکار کیا اوراس دوران نمائندے کے ذریعے نواز شریف کا بیان دیا گیا جس میں کہاگیا تھا کہ شفاف ٹرائل میرا حق ہے جبکہ چھ ماہ میں تین ریفرنس نمٹانے کی ہدایت کی گئی، آئین میرے بنیادی حقوق کی حفاظت کرتا ہے جبکہ مانیٹرنگ جج خاص طور پر اس کیس میں تعینات کیا گیا جس کی نظیر نہیں ملتی، آئین میرے بنیادی حقوق کی ضمانت دیتا ہے۔ اس دوران جب فرد جرم میں کہا گیا کہ مریم نوازکی جانب سے کیلیبری فونٹ کا استعمال کیا گیا، مریم ٹرسٹ ڈیڈ جعلی نکلی اور کیپٹن صفدر شریک ملزم رہے ان پر بھی فرد جرم عائد کی جاتی ہے۔اس دوران مریم نواز نے صحت جرم سے انکار کرتے ہوئے موقف اپنایا کہ وہ ٹرائل کا سامنا کریں گی کیونکہ دفاع ہمارا قانونی حق ہے۔ مریم نوازنے کہاکہ جے آئی ٹی رپورٹ میں غلط بیانی کی گئی جبکہ نامکمل رپورٹ پر فرد جرم عائد کی گئی تمام الزامات سے انکار کرتی ہوں، ہمیں انصاف کے قانونی حقوق سے محروم رکھا جا رہا ہے، تاریخ اسے انصاف کے مذاق کے طور پر یاد رکھے گی۔ ملزمان کی جانب سے کہا گیا کہ فرد جرم نامکمل اور متنازعہ رپورٹ کی بنیاد پر عائد کی گئی، ملزمان الزامات نہ صرف بے بنیاد ہیں بلکہ فیئر ٹرائل کے حق سے بھی انکار کیا گیا، اسے تاریخ میں انصاف کا تمسخر اڑانے کے طور پر یاد رکھا جائے گا، ملزمان کے مطابق سپریم کورٹ سے نظرثانی درخواست پر تفصیلی فیصلے کا انتظار کیے بغیر فرد جرم عائد کی گئی۔ عدالت نے ایون فیلڈ پراپرٹیز ریفرنس میں استغاثہ کی گواہ سکیورٹی اینڈ ایکسچینج کمشن کی افسر سدرہ منصورکوآئندہ سماعت پر طلب کرتے ہوئے سماعت 26اکتوبر تک ملتوی کردی جبکہ بعدازاں ایک گھنٹہ کے وقفے کے بعد آف شور کمپنیوں کے حوالے سے ریفرنس میں بھی نواز شریف کی جانب سے مقرر کردہ نمائندہ ظافر خان کوپیش کرکے فرد جرم عائد کردی گئی تاہم نمائندے نے صحت جرم سے انکار کردیا۔ احتساب عدالت نے عزیزیہ سٹیل ملز ریفرنس میں نواز شریف پر فردجرم عائد کرتے ہوئے کہاکہ نواز شریف نے سرکاری عہدے لینے کے ساتھ ساتھ کاروبار کیا، انہوں نے وزارت اعلیٰ اور وزارت عظمیٰ کے باوجود اپنے نام سے کاروبار کیا اور 1991ء میں نواز شریف نے کاروبار بچوں کے نام منتقل کیا اور کروڑوں روپے کے فنڈز بچوں نے والد کو تحفے میں دیئے، یہ بھاری رقوم اثاثے خریدنے میں استعمال کی گئی۔ فرد جرم عائد ہونے کے بعد نواز شریف کیخلاف عزیزیہ سٹیل ملز ریفرنس میں شہادتیں اور نیب کے گواہ کوطلب کرلیا۔ العزیزیہ سٹیل مل کیس میں آئندہ سماعت 26اکتوبر کو ہوگی جس پراستغاثہ کے گواہ جہانگیر احمدکو طلب کیاگیا ہے۔ احتساب عدالت نے آف شور کمپنیوں سے متعلق فلیگ شپ ریفرنس میں فرد جرم عائد کرنے کی کاروائی آج(جمعہ) تک موخرکردی۔ یہ کارروائی عدالتی وقت ختم ہونے کے باعث موخر کی گئی۔ فلیگ شپ ریفرنس میں بھی نواز شریف پر فرد جرم انکے نمائندے ظافر خان کے ذریعے عائد ہو گی۔ عدالتی کارروائی کے بعد حسین نواز اور حسن نواز کے مقدمات باضابطہ طور پر الگ ہوگئے ہیں، دونوں بھائیوں کو مفرور قرار دینے کے حوالے سے کارروائی پہلے سے ہی شروع کی جا چکی ہے۔ مریم نواز نے کہا ہے کہ انصاف کا تماشہ نہ بنائیں اگر کوئی ملی بھگت ہے تو سزا سنا دیں۔ عدالتی کارروائی کے بعد میڈیا سے گفتگو میں مریم نواز نے کہا ایک فیملی کے ٹرائل اور انصاف کا تماشہ نہ بنایا جائے، اگر کوئی ملی بھگت ہے تو سزا سنادیں۔ ہم آئین، قانون اور عدالتوں کے احترام میں یہاں آئے ہیں۔ انہوں نے کہا کہ وہ بڑے بڑے ڈبوں والے ثبوت کہاں چلے گئے، یہ اپنی نوعیت کا پہلا کیس ہے جس میں فیصلہ پہلے ہوگیا اور مقدمہ بعد میں چل رہا ہے۔ ہم کھلے دل، صبر اور حوصلے کے ساتھ ٹرائل کا سامنا کررہے ہیں لیکن جن لوگوں نے احتساب کو انتقام بنایا تو ایک دن ان کا بھی احتساب ہو گا، ہم بھاگنے والے نہیں۔ مریم نواز نے کہا کہ پارٹی میں پالیسی اب بھی نوازشریف کی چل رہی ہے۔ پارٹی متحد ہے اور پارٹی کو توڑنے والے خود ٹوٹ رہے ہیں۔ ایک سوال پر انہوں نے کہا خاندان میں کوئی اختلاف نہیں البتہ اختلاف رائے ضرور ہو سکتا ہے۔ جو لوگ سمجھتے ہیں کہ نوازشریف کو سیاسی میدان میں شکت نہیں دے سکتے تو وہ کبھی امپائر کی انگلی کے پیچھے چھپتے ہیں اور کبھی خاندانی اختلاف کے لیکن وہ ناکام ہی رہیں گے۔ قبل ازیں غیر رسمی بات چیت کرتے ہوئے مریم نواز نے کہا کہ پہلی بار ایسا ہو رہا ہے کہ ’سیسلین مافیا‘ عدالتوں میں پیش ہو رہے ہیں۔ انہوں نے کہا نواز شریف اسی ہفتے کے آخر یا آئندہ ہفتے واپس آجائیں گے۔ والدہ کی کیموتھراپی ہو رہی ہے اور صحت میں بہتری آرہی ہے تاہم ان کی مکمل ریکوری میں 6 ماہ لگ جائیں گے۔ ایک سوال پر انہوں نے کہاکہ ہم بھاگنے والوں میں سے نہیں۔ قانون اور عدالتوں کے احترام میں بیمار والدہ کو لندن چھوڑ کر واپس آئی ہوں۔ مسلم لیگ ن کے رہنما دانیال عزیز نے کہا کہ ہمارے رہنما اور ہم ہمیشہ عدالتوں میں پیش ہوئے۔ انہوں نے کہا ایک جماعت کے سربراہ الیکشن کمشن اور انسداد دہشتگردی عدالت کے مفرور ہیں۔ یہ تمام سیاسی جماعتوں کو نیچا دکھانے کی کوشش کرتے ہیں۔ وزیر مملکت برائے پانی و بجلی عابد شیر علی نے کہا کہ نواز شریف اپنی اہلیہ کی علالت کے باعث باہر ہیں۔ ہمارے قائدین نہ کبھی روپوش ہوئے نہ کمر درد کا بہانہ بناکر بھاگے۔ ہمارے لیڈر ہمیشہ عدالتوں میں پیش ہوئے۔ انہوں نے کہا کہ فیصلوں پر دنیا بھر میں اعتراض ہوتا ہے۔کرپشن اور لوٹ مار کا الزام ہم پر ثابت نہیں ہوا۔ اسحاق ڈار نے ملک کی بہتری کیلئے کام کیا۔ طلال چوہدری نے کہا بے ڈھنگا حساب احتساب کے تقاضوں کے مطابق نہیں‘ فرد جرم سات دنوں سے قبل نہیں لگائی جاسکتی۔ نواز شریف مقبول لیڈر ہیں صرف اس لئے ان سے خاص سلوک کیا جارہا ہے۔ ٹیسٹ ٹیوب سے سیاسی بونے پیدا کئے جاتے ہیں پھر انہیں پروان چڑھایا جاتا ہے حقیقی قیادت کو ختم کیا جاتا ہے یہ ملک کے لئے اچھا نہیں۔ انہوں نے کہا فرد جرم عائد کرنے میں بھی اسی طرح عجلت دکھائی جارہی ہے جس طرح نوازشریف کو نااہل کرنے میں دکھائی گئی۔ فرد جرم</TEXT>
