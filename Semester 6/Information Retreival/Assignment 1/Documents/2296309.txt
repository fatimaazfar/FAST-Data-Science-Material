<DOCNO>2296309</DOCNO>
<HL>سانحہ کوئٹہ پر ملک کے مختلف شہروں میں ہڑتال ، دھرنے اورریلیاں</HL>
<AUTHOR>جیو اردو نیوز</AUTHOR>
<DATELINE> Pakistan 2013-02-17 20:02:00+05</DATELINE>
<TEXT>کراچی…سانحہ کوئٹہ پر ملک کے مختلف شہروں میں ہڑتال،دھرنے اور احتجاجی ریلیاں نکالی جارہی ہیں۔حیدرآبادمیں شیعہ علما کونسل اور مجلس وحدت مسلمین کے تحت ریلی نکالی گئی اور پریس کلب کے باہردھرنا دیاگیا جبکہ شہر کے مختلف علاقوں میں نامعلوم افرادنے ہوائی فائرنگ کرکے دُکانیں اور کاروباری مراکز بند کرادیئے۔ضلع نواب شاہ کے چھوٹے بڑے شہروں میں ہڑتال کی جارہی ہے۔جبکہ پریس کلب کے سامنے احتجاج اور دھرنے کا سلسلہ بھی جاری ہے۔اوباڑو، ڈہرکی اور گھوٹکی میں بھی احتجاج کیا گیا اور سانحہ کوئٹہ میں جاں بحق افراد کی غائبانہ نماز جنازہ ادا کی گئی۔خیرپورمیں احتجاجی ریلی نکالی گئی۔مظاہرین نے قاتلوں کی گرفتاری کامطالبہ کیا۔جیکب آباد میں پریس کلب کے سامنے دھرنادیاگیا۔مٹھی میں جعفریہ اسٹوڈنٹس آرگنائزیشن کی جانب سے ،ٹنڈو باگومیں شیعہ علماکونسل اورمجلس وحدت مسلیمن کی اپیل پر ہڑتال کی جارہی ہے۔ملتان میں کربلا شاہ شمس سے نواں چوک تک احتجاجی ریلی نکالی گئی۔سرگودھا میں بھی احتجاجی ریلی نکالی گئی۔اسکردومیں انجمن امامیہ اوروحدت مسلیمن کی اپیل پر ہڑتال کی جارہی ہے اس دوران کیے گئے احتجاج میں مظاہرین نے کوئٹہ کو فوج کے حوالے کرنے کا مطالبہ کیا۔</TEXT>
