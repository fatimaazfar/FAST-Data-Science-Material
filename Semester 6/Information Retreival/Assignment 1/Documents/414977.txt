<DOCNO>414977</DOCNO>
<HL>سانحہ کوئٹہ ، ملک بھر میں وکلاء سراپا احتجاج بنے رہے ، عدالتوں کا بائیکاٹ کیا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-08-23 06:06:57+05</DATELINE>
<TEXT>اسلام آباد/لاہور/کوئٹہ(اے این این) سانحہ کوئٹہ،ملک بھر میں وکلاء سراپا احتجاج،عدالتوں کا بائیکاٹ،خود کش بمباری کی تصویر جاری،کارروائی کا مطالبہ ، سپریم کورٹ بار کی عدالت عظمیٰ سے پارلیمنٹ کے باہر تک ریلی ،8ستمبر سے احتجاجی تحریک چلانے کا اعلان ،ملزمان کو ایک ماہ کے اندر گرفتار نہ کرنے پر دھرنا دینے کی دھمکی دے دی ۔تفصیلات کے مطابق پیر کو ملک بھر کی طرح وفاقی دارالحکومت اسلام آبادمیں بھی وکلاء نے سنحہ کوئٹہ کے خلاف احتجاج کیا اور عدالتوں کا بائیکاٹ کیا۔سپریم کورٹ بار ایسوسی ایشن اور پاکستان بار کونسل کے زیر اہتمام احتجاج کے دوران وکلاء نے سپریم کورٹ سے پارلیمنٹ ہاؤس تک ریلی نکالی جس میں ملک بھر سے وکلاء تنظیموں کے نمائندگان نے شرکت کی ۔ریلی کی قیادت سپریم کورٹ بار کے صدر بیرسٹر علی ظفر اور پاکستان بار کونسل کے وائس چیئرمین بیرسٹر فروغ نسیم نے کی ۔ریلی سے خطاب اور میڈیا سے گفتگو کرتے ہوئے بیرسٹر علی ظفر نے کہا کہ وکلا نے ہمیشہ قانون کی حکمرانی اور جمہوریت کی مضبوطی کے لیے جدوجہد کی، سانحہ کوئٹہ انصاف کے نظام اور پاکستان پر حملہ تھا، حکومت نے ابھی تک ہمارے مطالبات پر کوئی مثبت جواب نہیں دیا۔ جب ریاست کوخطرہ ہو تو حکومت اپنی سیاست سے بالاتر ہوکر فیصلے کرے، اگر حکومت اقدامات نہیں کرتی تو پارلیمنٹ اس معاملے کو دیکھے۔ انہوں نے واقعے سے چند منٹ قبل لی گئی ایک تصویر میں نظر آنے والے مبینہ بمبار کی نشاندہی کرتے ہوئے کہا کہ قانون نافذ کرنے والے ادارے بتائیں کہ مشکوک شخص کون ہے؟۔انھوں نے بتایا کہ کوئٹہ سے ایس پی انوسٹی گیشن نے سپریم کورٹ بار کو خط لکھا۔خط میں ایک شخص کی مختلف زاویوں سے تین تصویریں بھیجی گئیں اورتصویر سے متعلق شناخت کے لیے کہا گیا، بلوچستان کے وکلا نے اس تصویر میں موجود شخص کو بطور وکیل نہیں پہچانا۔صدر سپریم کورٹ بار نے کہا کہ حکومت نے اب تک کوئی مثبت جواب نہیں دیا،سانحہ کوئٹہ کے بعد وکلا ایک دوسرے کے مزید قریب آگئے ہیں۔بیرسٹر علی ظفر نے کہا کہ بلوچستان حکومت نے شہدا کے لواحقین کے لیے اعلان کے مطابق اقدامات نہیں کیے، ہم سانحہ کوئٹہ کے شہدا کو نہیں بھولیں گے، ہمارا احتجاج جاری رہے گا، وکلا 8 ستمبر کو پورے ملک میں یوم سیاہ منائیں گے، کوئٹہ میں وکلا پر حملہ پورے ملک پر حملہ ہے، ایک ماہ میں ملزمان گرفتار نہ ہوئے تو دھرنا دیں گے اور وکلا اپنے پیشے کو مد نظر رکھتے ہوئے پورے وقار کے ساتھ پارلیمنٹ کے سامنے احتجاج کریں گے۔اس موقع پر پاکستان بار کونسل کے وائس چیئرمین فروغ نسیم نے کہا کہ سانحہ کوئٹہ میں 70 سے زائد وکلا شہید ہوئے، وکلا کی اموات اسپتال میں سہولیات اور ڈاکٹروں کی کمی کی وجہ سے ہوئیں، ڈیڑھ گھنٹے تک ایمبولینس نہیں پہنچیں اور لاشیں ٹرالیوں میں اٹھائی گئیں۔ بلوچستان میں قانون کا پیشہ ختم ہوگیا ہے۔ پڑھی لکھی کلاس ختم ہونے سے ملک پتھر کے دور میں چلا جائے گا۔ ملزموں کی گرفتاری نہ ہونا وفاقی اور صوبائی حکومتوں کی ناکامی ہے، سیکیورٹی ایجنسیز اور حکومتیں سانحہ کوئٹہ پر جواب دیں، اگر حکومت کی ناکامی کہا جائے تو بلوچستان کے وزرا کو غصہ آجاتا ہے، سانحہ کوئٹہ جیسا واقعہ کہیں بھی پیش آسکتا ہے لیکن وکلا اور ججز کی سیکیورٹی کے لیے ابھی تک کوئی سیکیورٹی پلان وضع نہیں کیا گیا، بار بار درخواست کرنے کے باوجود سپریم کورٹ نے بھی از خود نوٹس نہیں لیا۔لاہورمیں وکلاء نے پاکستان بار کونسل کی کال پرسانحہ کوئٹہ کیخلاف ہڑتال کی اورریلی نکالی۔لاہورمیں ہڑتال کے باعث وکلا صرف ہنگامی نوعیت کے مقدمات میں عدالتوں میں پیش ہوئے، بار ایسوسی ایشنز نے سانحہ کوئٹہ کیخلاف اجلاس بھی منعقد کئے،جن میں متاثرین سے اظہارِ یکجہتی کرتے ہوئے ان کی مالی امداداورواقعے کے ذمے داروں کو کیفر کردار تک پہنچانے کا مطالبہ کیا گیا۔وکلا کاکہنا تھا کہ سانحہ کوئٹہ وکلا کو کمزور کرنے کی سازش تھی مگر وکلا کمزورہونے کی بجائے مزیدمضبوط ہوئے ہیں،بعد میں وکلا نے سانحہ کوئٹہ کے خلاف ریلی بھی نکالی۔ملک بھر کی طرح ملتان میں بھی سانحہ کوئٹہ کے ملزمان کی عدم گرفتاری پر ہائی کورٹ بار اور ڈسٹرکٹ بار کئی وکلا نے عدالتی بائیکاٹ کیا اور بار روم میں جنرل باڈی کا اجلاس طلب کر لیا ہے۔ وکلا برادری نے مطالبہ کیا کہ حکومت جلد از جلد سانحہ کوئٹہ کے ملزمان کو گرفتار کرے اور قرار واقع سزا دے۔کوئٹہ اور کراچی سمیت ملک بھر میں وکلاء نے سانحہ کوئٹہ کے خلاف احتجاجی ریلیاں نکالیں اور عدالتوں کا بائیکاٹ کیا۔ وکلاء سراپا احتجاج</TEXT>
