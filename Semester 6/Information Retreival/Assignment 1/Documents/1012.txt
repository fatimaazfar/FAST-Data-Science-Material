لندن: پولیس کی کارروائی، 8 انسانی اسمگلرز گرفتار
لندن: برطانیہ میں پولیس نے اہم کارروائی کرتے ہوئے انسانی اسمگلنگ میں ملوث آٹھ ملزمان کو گرفتار کرلیا۔ تفصیلات کے مطابق لندن پولیس نے خواتین سمیت 8 انسانی اسمگلرز کو گرفتار کیا ہے، ملزمان کا تعلق رومانیہ سے ہے جو ایک منظم انسانی اسمگلنگ گروہ کے لیے کام کرتے ہیں۔ برطانوی میڈٰیا کے مطابق گرفتار ہونے والوں میں پانچ مرد اور تین خواتین شامل ہیں، ملزمان سے مزید تفتیش کی جاری ہے، پولیس کا کہنا ہے کہ جلد حقائق سامنے آئیں گے۔ لندن میں ہونے والی اس گرفتاری کے بعد رومانیہ میں بھی پولیس کی کارروائی سامنے آئی جس کے باعث خاتون سمیت تین مردوں کی گرفتاری ہوئی۔ رومانیہ پولیس کا کہنا ہے کہ مختلف چھاپوں میں چار مختلف مقامات سے انسانی اسمگلنگ سے متاثرہ تینتیس افراد کو تحویل میں لے کر ایک محفوظ مقام پر منتقل کر دیا گیا ہے۔ برطانیہ میں انسانی اسمگلنگ اورجدید غلامی کےشکار افراد کی تعداد میں اضافہ خیال رہے کہ رواں سال مارچ میں نیشنل کرائم ایجنسی کا کہنا تھا کہ گزشتہ ایک سال کے دوران برطانیہ میں انسانی اسمگلنگ اور جدید غلامی کے شکار افراد کی تعداد 5 ہزار سے تجاوز کرگئی ہے جن میں زیادہ تر بچے شامل ہیں۔ نیشنل کرائم ایجنسی کے اعداد وشمار کے مطابق انسانی اسمگلنگ اورجدید غلامی کے شکار افراد کی تعداد میں اضافہ ہوا ہے، رپورٹ کے مطابق گزشتہ ایک سال کے دوران انسانی اسمگلنگ اورغلامی سے متاثر ہونے والے 5145 افراد کو مدد کے لیے ریفرکیا گیا۔ یاد رہے کہ سال 2015 میں برطانوی حکومت نے انسانی اسمگلنگ اور انسانی غلامی کے لیے سخت قوانین متعارف کرائے تھے جن کے تحت انسانی اسمگلروں کو عمرقید کی سزا ہوسکتی ہے۔ comments
