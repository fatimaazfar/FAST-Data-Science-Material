<DOCNO>979628</DOCNO>
<HL>خیرپور میں بااثر افراد کی جانب سے کاروکاری کا جرگہ کرنے کا انکشاف</HL>
<AUTHOR>روزنامہ جنگ</AUTHOR>
<DATELINE> Pakistan 2016-05-12 05:05:00+05</DATELINE>
<TEXT>خیرپور(بیورو رپورٹ ) خیرپور کے گوٹھ خانن برڑو میں بااثر افراد کی جانب سے کارو کاری کا جرگہ کرنے کا انکشاف ہوا ہے یہ انکشاف نوجوان محمد علی کو کارو قرار دیکر اس کو گاؤں چھوڑنے کے حکم اور اس پر 20لاکھ روپے اور معصوم بہن کے رشتے کا جرمانہ عائد کرنے پر متاثر خاندان کی جانب سے خیرپور پہنچ کر احتجاجی مظاہرا کرنے پر ہوا۔مظاہرے میں مرد و خواتین شامل تھے ۔ مظاہرین نے صحافیوں کو بتایا کہ علاقے کے بااثر افراد نے گاؤں کے نوجوان محمد علی برڑ و کو گاؤں کی ایک لڑکی کے ساتھ کارو کر کے اس کو گاؤں چھوڑنے کا حکم دیا ہے اور اس پر 20لاکھ روپے کے علاوہ معصوم بہن کے رشتے کا جرمانہ عائد کیا ہے۔ مظاہرین کا کہنا تھاکہ بااثر افراد کی جانب سےلڑکی جرمانے میں دینے کا حکم دیا ہے اس کی عمر دو برس ہے جبکہ نوجوان کو گاؤں بدر کرنے اور اس پر 20لاکھ روپے کا جرمانہ عائد کرنے کا حکم نہایت افسوسناک ہے۔ ان کا کہنا تھا کہ سپریم کورٹ کی جانب سے جرگوں پر پابندی عائد ہے۔ اس کے باوجود بااثر افراد نے سپریم کورٹ کے حکم کی پرواہ نہیں کی ۔ان کا کہنا تھا کہ معاملے کی اعلیٰ سطح پرانکوائری کرائی جائے ۔</TEXT>
